Per preparare i portobello ripieni di uova e formaggio iniziamo dalla pulizia dei funghi. Dopo aver eliminato parte del gambo, dove c'è più terreno bisogna grattarlo via dal resto del gambo e dalla cappella. Utilizzate una piccola spazzola o un panno leggermente inumidito. Staccate il gambo dalla calotta, poi scavate leggermente quest'ultima con un cucchiaio e tritate il tutto al coltello. In una padella calda con un filo d'olio e uno spicchio d'aglio sbucciato, versate i funghi sminuzzati e saltateli a fiamma viva per un paio di minuti al massimo regolando di sale e pepe. Una volta pronti togliete l'aglio e lasciate intiepidire. In una ciotola grattugiate il formaggio attraverso i fori grossi, unite poi l’erba cipollina tagliuzzata e mescolate. A questo punto condite l’interno dei funghi con un goccio d’olio, sale e pepe, e poi farciteli con il ripieno preparato. Mettete un foglio di carta da forno in una padella antiaderente e disponete sopra i portobello farciti con la parte ripiena verso l'alto. Rompete, una alla volta, le uova in una ciotolina e fate scivolare nel mezzo di ciascun fungo. Insaporite con sale e pepe e chiudete con il coperchio lasciando cuocere a fuoco medio-alto per qualche minuto o finché l’albume si sarà rappreso. Avete il tempo per lavare le foglie di radicchio, asciugate, tagliate a striscioline e saltate a fuoco vivo per pochi istanti con olio e l’aglio spellato. Disponete l’insalata tiepida nei piatti, aggiungete le noci spezzettate a mano o al coltello e i portobello ripieni di uova e formaggio!