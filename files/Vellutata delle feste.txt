Per preparare la vellutata delle feste cominciate legando l'alloro, il rosmarino e la cannella con dello spago da cucina: sarà il nostro mazzetto odoroso. Poi pelate e tagliate a fettine la radice di zenzero, mondate e tagliate finemente gli scalogni e dopo aver pulito le rape, le patate e la zucca tagliatele a tocchi. In una pentola dal fondo spesso scaldate un po' di olio extravergine d’oliva, fate soffriggere gli scalogni e lo zenzero, aggiungete il mazzetto di odori e poi le verdure. Lascia tostare qualche minuto girando spesso, poi sfumate con il vino e lasciate evaporare completamente. Coprite con acqua, aggiustate di sale e cuocete per 30 minuti. A fine cottura eliminate il mazzetto odoroso e con il frullatore ad immersione ottenete una crema liscia. Nel frattempo potete occuparvi del crumble: in una ciotola lavorate velocemente il burro freddo con la farina di farro, le castagne cotte e sbriciolate, le nocciole tritate, un pizzico di sale e un ciuffetto di rosmarino tritato. Ottenete delle briciole grossolane e versate su una teglia, cuocete in forno già caldo a 180° per circa 15 minuti. Quando avrete tutto pronto versate la vellutata nei piatti, guarnite ciascuno con una cucchiaiata di panna acida, il crumble, qualche bacca di ribes e alcuni ciuffetti di rosmarino. Ecco pronta la vostra vellutata delle, buon appetito!