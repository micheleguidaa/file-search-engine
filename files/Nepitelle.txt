Disponete a fontana la farina e lo zucchero , aggiungere le uova intere , il burro ammorbidito e il lievito, e impastate molto bene il tutto fino ad ottenere una pasta omogenea e liscia. Stendete bene la pasta con il mattarello fino a ridurla a uno spessore di 2 mm e con un disco taglia pasta o con un rotella, ricavate dei dischetti di pasta della grandezza di un piattino da caffè. Fate ammorbidire l'uvetta sultanina in acqua tiepida e nel frattempo tritate le noci , le mandorle, i fichi e il cioccolato fondente. In un contenitore capiente versate gli ingredienti precedentemente tritati, l’uvetta strizzata, e aggiungete il cacao in polvere , le spezie, le scorze di arance grattugiate, un bicchierino di rum o liquore Strega, il vino cotto (o marmellata di amarene) e il miele, in modo da ottenere un impasto morbido ma consistente . Spennellate i bordi dei dischetti di pasta con del bianco d’uovo (per favorirne la chiusura), poi mettete nel centro un po’ di ripieno e chiudeteli piegando i dischetti su se stessi, e formando una mezzaluna; pressate bene i bordi, magari aiutandovi con i rebbi di una forchetta. Spennellate le nepitelle cosi' ottenute con del rosso d'uovo, adagiatele in una teglia ricoperta con carta forno, e infornate i dolci a 200° per circa 30 minuti, finchè abbiano ottenuto una bella doratura. Una volta estratti dal forno lasciateli raffreddare e … buona Pasqua!