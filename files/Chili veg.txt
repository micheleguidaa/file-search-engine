Per preparare il chili veg cominciamo mettendo subito in ammollo i fagioli rossi, hanno bisogno di reidratarsi in acqua. Poi andranno lessati. Passiamo adesso alla preparazione della salsa. Con un coltello affilato aprite a libro i peperoncini, eliminate i semi e poi trasferiteli in un recipiente. Copriteli con l'acqua calda e lasciateli reidratare per un paio d’ore. Successivamente eliminate metà dell’acqua e frullate ciò che resta. Passate il liquido ottenuto attraverso un colino per scartare i residui. Versate la salsa chili in un vasetto, copritela con olio, chiudete ermeticamente e conservate in frigo. Ora potete preprarare il chili. Sbucciate le patate e tagliatele a dadini e tritate la cipolla mondata. In un tegame di coccio o di ghisa soffriggete la cipolla rossa tritata con un bel giro d’olio e poi aggiungete un cucchiaino di salsa chili, i fagioli cotti in precedenza, le patate a dadini e la passata di pomodoro. Coprite con acqua e lasciate cuocere molto dolcemente per circa 1 ora e mezza. A questo punto pulite i peperoni dal picciolo, i semi e i filamenti, tagliateli a striscioline e uniteli al resto. Profumate con paprika e cannella, aggiustate di sale, mettete su il coperchio e proseguite la cottura a fuoco dolce per mezz’ora aggiungendo ancora un po’ d’acqua se necessario. A fine cottura cospargete con foglioline di prezzemolo, del peperoncino verde e rosso a rondelle e una spruzzata di lime. Servite il vostro chili veg ben caldo con nachos o riso bianco.